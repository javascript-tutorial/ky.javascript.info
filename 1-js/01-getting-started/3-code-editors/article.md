# Код редакторлору

Программисттер жумуш убактысынын көбүн код редакторлорунда өткөрүшөт.

Код редакторлорунун эки негизги түрү бар: IDE жана "жеңил" редакторлор. Көптөгөн адамдар ар бир түрдөгү бир куралды колдонушат.

## IDE

[IDE](https://en.wikipedia.org/wiki/Integrated_development_environment) (Integrated Development Environment, "интеграцияланган иштеп чыгуу чөйрөсү") термини бүтүндөй долбоордун алкагында иштеген көптөгөн өзгөчөлүктөргө ээ күчтүү редакторлорду билдирет. Аты айтып тургандай, бул жөн гана редактор эмес, а толук баалуу иштеп чыгуу чөйрөсү.

IDE долбоорду (көп файлдардан турушу мүмкүн) жүктөйт, файлдардын ортосунда которуштурууга мүмкүндүк берет, бүткүл долбоор үчүн (жөн гана ачылган файл үчүн эмес) кодду автокошумчалоону сунуштайт, ал версияны башкаруу тутуму менен (мисалы, git), тестирлөө чөйрөсү жана бүткүл долбоордун деңгээлиндеги башка куралдар менен интеграцияланган.

Эгер сиз IDE тандай элек болсоңуз, буларды карап көрүңүз:

- [Visual Studio Code](https://code.visualstudio.com/) (кроссплатформалуу, акысыз).
- [WebStorm](https://www.jetbrains.com/webstorm/) (кроссплатформалуу, акылуу).

Windows үчүн Visual Studio да бар (Visual Studio Code менен чаташтырбаңыз). Visual Studio - бул Windows'до гана иштеген акылуу күчтүү иштеп чыгуу чөйрөсү. Ал .NET платформасына жакшы ылайыктуу. Ал JavaScript'те да жакшы. Анын [Visual Studio Community](https://www.visualstudio.com/vs/community/) деген акысыз версиясы да бар.

Көптөгөн IDE акылуу, бирок алардын сыноо мөөнөтү бар. Алардын баасы дасыккан иштеп чыгуучунун айлыгына салыштырмалуу анча деле чоң эмес, андыктан сиз үчүн эң жакшысын тандап көрсөңүз болот.

## "Жеңил" редакторлор

"Жеңил" редакторлор IDEлерге караганда күчтүү эмес, бирок алар ылдамдыгы, ыңгайлуу интерфейси жана жөнөкөйлүгү менен айырмаланат.

Алар негизинен файлды дароо ачуу жана өзгөртүү үчүн колдонулат.

"Жеңил" редактор менен "IDE" ортосундагы негизги айырмачылык - IDE долбоордун деңгээлинде иштейт, андыктан ал жүргүзүлгөндө көбүрөөк маалыматтарды жүктөйт, керек болсо долбоордун түзүлүшүн талдайт ж.б. Бизге бир гана файл керек болсо, жеңил редактор тезирээк иштейт.

Тажрыйбада "жеңил" редакторлор көптөгөн плагиндерге ээ болушу мүмкүн, анын ичинде директория деңгээлиндеги синтаксис анализаторлору жана автокошумчалоолор, ошондуктан "жеңил" редактор менен IDE ортосунда катуу чеги жок.

Төмөнкү варианттар сиздин көңүлүңүздү бурууга татыктуу:
- [Atom](https://atom.io) (кроссплатформалуу, акысыз)
- [Sublime Text](http://www.sublimetext.com) (кроссплатформалуу, шарттуу акысыз).
- [Notepad++](https://notepad-plus-plus.org/) (Windows, акысыз).
- [Vim](http://www.vim.org/) жана [Emacs](https://www.gnu.org/software/emacs/) деле жакшы, эгер сиз аларды кантип колдонууну билсеңиз.

## Жаңжалдашпайлы

Жогоруда саналган редакторлор авторго көптөн бери белгилүү жана кесиптештеринин көптөгөн жакшы пикирлерине ээ болушкан.

Албетте, башка көптөгөн сонун редакторлор бар. Сизге эң жактырганын тандаңыз.

Редакторду тандоо, башка куралды сыяктуу эле, жеке болуп саналат жана долбоорлоруңузга, адаттарыңызга жана жеке каалоолоруңузга жараша болот.
